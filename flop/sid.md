# Zvukový čip SID v osmibitových domácích mikropočítačích společnosti Commodore

Velkým konkurentem společnosti Atari v oblasti osmibitových domácích mikropočítačů byla firma Commodore Business Machines (CBM), která mj. stála za vývojem i prodejem osmibitových domácích počítačů Commodore, včetně slavného počítače C64. Jak bývalo v minulosti zvykem, i firma Commodore (ostatně naprosto stejně jako Atari) si pro čipovou sadu (chipset) svých domácích počítačů vyvinula vlastní zákaznické čipy, včetně úspěšného grafického čipu VIC II a dnes popisovaného zvukového čipu SID. Zkratka SID je odvozena z plného anglického názvu Sound Interface Device, tento integrovaný obvod je však také známý pod svým číselným označením – původní série vyráběná v technologii N-MOS nesla číslo 6581 a novější verze vyráběná na základě technologie H-MOS se označovala číslem 6582, popř. 8580 (tato série se však zvukově poněkud liší od série původní).

## Vyvinuté série SIDu

V následující tabulce jsou vypsány všechny vyvinuté série SIDu:

Série      Označení na čipu Technologie
6581 R2    6581             N-MOS
6581 R3    6581 R3          N-MOS
6581 R4    6581 R4          N-MOS
6581 R4 AR 6581 R4          N-MOS
6582 A     6582 A           H-MOS
8580 R5    8580R5           H-MOS

